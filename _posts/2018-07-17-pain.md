---
title: درد
layout: post
comments: true
category: life 
tags: shingles pain
---

نمازش که تموم شد با همون خنده شیطنت بار همیشگیش دستش رو بهم زد که:

- امیر یه جای جدید پیدا کردم برای خوابیدن. اگه گفتی کجا؟ 

خدا بیامرز از خستگی هر جایی می خوابید. از یه چرت کوتاه وسط مهمونی گرفته یا دو ساعت خوابیدن جلوی فیلم سینمایی شب. گفتم

- نمی دونم دایی، کجا؟ 

- روی مهر! پریشب سجده رفته بودم رو مهر خوابم برده بود مریم اومد بیدارم کرد. 

سالها گذشت تا من بتونم این تکنولوژی رو بومی سازی کنم. کجایی دایی ببینی که چه چرتی رو پیشونی میزنم. شب ها که اثر قرص ضد خارش و ضد درد و مسکن مخدر مثل سیندرلا از بین میره شاهزاده بدنم با حقیقت لخت و عور درد یکهو مواجه میشه و از خواب بیدار میشم. مگه دیگه میشه خوابید. هی مقاومت می کنم که قرص بیشتر نخورم.

مثل همیشه به سان پیامبران منتظر الوحی طاق باز می خوابم ولی فشار روی اعصاب سمت راست پس سرم نمی ذاره که به خواب برم فشار رو میندازم سمت چپ پس سرم ولی باز جواب نمیده. مثل مومنین بر می گردم به پهلوی راستم بخوابم ولی فشار اعصاب گوشم رو بدجوری تحریک می کنه که فغانم رو بلند می کنه، امان از این گوش که معلوم نیست چه خبره توش. بالاخره چاره ای نیست مثل باقی مردمان به پهلوی چپ می چرخم. برای مدتی قابل تحمله تا وقتی که عضلات سمت راست گردن به اندازه کافی کشیده میشه و می فهمه که باید درد بگیره چرا؟ چون اونجا هم زونا زده است برای خودش. 

خلاصه که شهریست پر ملال و دردم ز شش جهت ... ولی نه یه جهت مانده و اون هم تکیه به پیشونیه تا صبح با گردن درد و جای مهر تهجد شبانه از خواب بیدار بشم.  